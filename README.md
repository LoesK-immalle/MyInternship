# Mijn stage

## 2017-10-02
Vandaag begon met file. Naast de gewone spits was er ook nog een ongeval op de E19 waardoor Breda-Antwerpen 3 uur duurde. Na een verkenning door de Antwerpse haven als "binnenweg" waren we op tijd voor de wekelijkse meeting. Mijn nonkel stelde me voor aan de rest en de baas gaf me een mandarijn, speciaal.

Plannen werden gemaakt voor het verloop van de week. Naast mijn taken voor het GIP mag ik mee naar een datacenter, de luchthaven van Antwerpen en een grote klant.

Vandaag op weg naar huis stopten we ook even bij een klant om een voeding te vervangen en een cryptovirus te bekijken. De oude voeding en de geïnfecteerde computer liggen nu in de koffer van mijn nonkel's auto. Ik kijk al uit naar morgen.

## 2017-10-03
Was dat me het dagje toch wel. Ik heb wat aan de taken gewerkt, even naar de Quick gewandeld voor een uitgebreide lunch. Dan hebben we gewacht op de stickerman die maar niet kwam. Spijtig voor de auto van nonkel Roel die nu geen nieuwe sticker heeft want rond twee uur werden we bij Capco in Brussel verwacht met een UPS. Eerst met die zware doos over de parkeerplaats, en dan godzijdank met de lift naar het vierde (en dan nog terug naar het eerste maar dat is niet zo spectaculair). Daar kreeg ik een voorproefje van wat we daarna gingen doen. Nadat we de UPS hadden gestoken en een babbeltje hadden gedaan met iemand die we kenden, gingen we op weg naar het datacenter in Nossegem. Daar moesten we het wachtwoord van een van de servers resetten omdat iemand het vergeten was. Al bij al, een heel bewogen dag. Ik ben benieuwd wat morgen zal brengen.
## 2017-10-04
Vandaag was niet zo spectaculair. 's Middags maakte Thierry, de baas, eitjes met spek. Lekker lekker. In het naar huis gaan zijn we dan terug bij Sany gestopt om twee schermen te leveren en de geëncrypteerde computer helemaal proper terug te zetten.
## 2017-10-05
Veel op weg geweest vandaag. Na een vrij normale voormiddag (zo normaal als het kan met deze mannen haha) zijn we eerst naar De Kleine Vos gegaan om een paar printers en het scherm van een zuster te checken. De volgende halte was de luchthaven van Deurne. Spijtig dat ik niet mee op het dak mocht om een antenne te herstellen. Ik heb een uur mogen wachten op een bankje bij de car rentals. Het was al wat later toen we terug naar huis gingen, maar toch ben ik naar huis gegaan om een bedank-taart te bakken voor mijn collega's.
## 2017-10-06
Een beetje saai vandaag. Na een lift van Peter naar Kontich mocht ik met mijn stagebegeleider mee op sitebezoek. Vriendelijke mensen met verrassend weinig problemen. Tijdens de middag was het feest. Iedereen kreeg een stukje taart. In de namiddag was er niet meer zo veel te doen of te zien. 
